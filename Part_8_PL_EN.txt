Fragment "Dziejów Einara Pawia i jego drużyny, która Jeleniami Złotymi zwać się zwykła" pióra Wigona z Hamburga. 

W dzień wiernego świadka chrystusowego Antypasa, zgodnie z naszym zwyczajem szkoliliśmy się w rzemiośle wojennym wespół z Yngvarem Gunarssonem. Towarzyszył nam wówczas liczny tłum dzieci, który z zaciekawieniem obserwował nasze zmagania.

Ku mojemu zdziwieniu, kiedy kosztowaliśmy odżywczego czasu odpoczynku, część dzieci, miast wracać do chałup pod opiekę swych rodziców, poczęło czerpać z mądrości naszej w kwestii obrony swego życia. 

Prócz tego, że zapał do obrony rodzinnych posiadłości godnym był pochwały, warto wspomnieć o pewnym incydencie, który wspomnianego dnia miał miejsce. 

Otóż dwie, nieznanego nam pochodzenia smarkule, korzystając z naszej nieuwagi, pochwyciły w jednym momencie za toporzyska i ku naszemu zdziwieniu poczęły uderzać w swe zabawki wykrzykując: „Bij parszywców i rabusiów!” oraz „Zemsta to za wuja naszego!”. 

Jak się bowiem okazało, wuj wspomnianych dziatek, a wiedzieć trzeba, że zamożnym był człowiekiem, napadnięty został przez słowiańskich tchórzliwców, którzy uciekając znad Rzeknicy trafili w okolice Hedeby. Tam zaś bogaci jedynie w głód, zgodnie ze swym zwyczajem oddawali się pasji łupiestwa. 

#KronikaWigonazHamburga #DrużynaGyldaHirtir #wczesneśredniowiecze #rekonstrukcja

