Fragment "Dziejów Einara Pawia i jego drużyny, która Jeleniami Złotymi zwać się zwykła" pióra Wigona z Hamburga. 

Spędzając święto Ofiarowania Pańskiego w Szlezwiku, a będąc pochłoniętym przez wyśpiewywane wespół z biskupem psalmy, 
zostało mi przekazane, jakoby pod mą nieobecność jarl Einar zorganizował wyprawę zbrojną. 
Zaniepokojony wielce tą nowiną, powierzyłem swe zmartwienia Bogu Najwyższemu w modlitwie, 
która to każdą myśl potrafi uporządkować, zwalczając chaos serca ludzkiego. 
Wielce pokrzepiony, opuściłem zatem zgromadzenie wiernych i wyruszyłem w drogę do miejsca zamieszkałego 
przez Złote Jelenie. 

Pomimo siarczystego mrozu, za sprawą bożego przyzwolenia udało mi się pod koniec wspomnianego dnia 
dotrzeć do położonej niedaleko osady karczmy. Tam zaś, pokrzepiając strawą swe ciało, wywiedziałem się, 
że drużynnicy powrócili w zdrowiu do swych domów pod koniec dnia poprzedniego. 

Tak więc podziękowawszy słowem jak i monetą za posiłek, wyruszyłem do naszej osady, 
gdzie dotarłem żegnając ostatnie promienie zimowego słońca.  

Nie bacząc na późną porę udałem się prosto do jarlowskiej chaty, gdzie czekały na mnie upragnione nowiny. 
Aby oddać Ci, margrabio, wszystko jak najdokładniej, zechciej przeczytać to, com usłyszał z ust Einara: 
„Wigonie, udawszy się na święto twego Boga do Szlezwiku, nie byłeś w zasięgu mojego wezwania. 
Nie mogąc zaś czekać, wyruszyliśmy na wezwanie drużyny Ydalir Laget i Chąsa-Grupa Odtwórstwa Historycznego 
do położonej na wschodzie wioski Kattowitz, gdzie okoliczni rolnicy corocznie urządzają zabawy tak dla uciechy, 
jak i w szlachetnym celu. Wiedz bowiem, że okoliczna gawiedź, zgodnie z tradycją tych ziem, gromadzi się wybranego 
dnia na dużym placu, gdzie ludzie sztuczki i rzemiosło wojenne znający, począwszy od grajków, 
a skończywszy na naszych drużynnikach zabawiają zebranych. Ci zaś, w ramach podzięki, 
oddają swe monety, wyroby i płody rolne na rzecz ubogich”.  

Wielcem zdziwiony wyszedł z domostwa jarla. Wiara moja jednak momentalnie rozgorzała, 
kiedy pojąłem, jak niewiele potrzeba, aby ludzie, choć w błędach pogaństwa pogrążeni, 
przyjąwszy światło Chrystusa, kontynuowali swe zbożne zwyczaje już jako owczarnia Boga. 
Dlatego pisząc te słowa, kieruję uniżenie prośbę do Ciebie, szanownych Geronie, 
abyś wystarał się dla okolicy Kattowitz o kilku mnichów wielkich nie swą siłą i opancerzeniem, 
ale gorliwością w wierze i umiejętnością głoszenia słowa naszego Pasterza.  

Na dopełnienie swych słów ślę także kilka rysunków, które sporządziła na drewnie Beata Bubak , 
niewiasta na wydarzeniach w Kattowitz obecna. 
#KronikaWigonazHamburga #DrużynaGyldaHirtir #WOŚP #rekonstrukcja

------------------------------------------------------------------------------------------------------------------------
------------------------------------------------------------------------------------------------------------------------

A chapter of "The acts of Einar the Peacock and The Golden Deer, a fellowship of his. By Wigon of Hamburg", A.D. 956 