Fragment "Dziejów Einara Pawia i jego drużyny, która Jeleniami Złotymi zwać się zwykła" pióra Wigona z Hamburga. 

Koniec zimy wypełnił okoliczne wioski ciepłymi promieniami słońca, 
które szybko pociągnęły za sobą liczne roztopy. Wespół z nimi gruchnęła jednak wieść o łupiestwach, 
które skutkiem będąc działania zgrai kilku nieuchwytnych jeźdźców, strach na podróżnych rzuciły. 
Włodarze miasta Hedeby wynajęli tedy drużynę Jeleni Złotych, aby przeprowadziła zwiad w pobliskim lesie, 
wokół którego wspomniane rabunki miejsce były miały.

Wyruszyliśmy tedy rankiem w święto Felicyty i Perpetuy aby zbadać skryty w cieniu drzew wodopój, 
życia przez dziwne moce pozbawioną polanę, co wbrew naturze piachem stoi rok cały zapełniona, 
a nadto przesiekę, na której zwykli obozy rozbijać podróżni.

Sprawdziwszy zatem powierzone uwadze naszej obszary, do wniosku doszliśmy, że młódka w jednej 
z oberży miejskich spotkana, która zarzekała się na swych bogów, że wojowników konnych pomiędzy 
drzewami była widziała, rację mieć mogła. Wyraźne ślady kopyt końskich na piachu z dala od traktu zostawione, 
zarośla nad wodopojem wydeptane, przeręble w lodzie porobione i czujne oczy dziwacznie ubranego człowieka 
nas śledzące, a przez wzrok sokoli Larsa wypatrzone, wystarczyły, aby wniosek odpowiedni nam pod rozwagę podsunąć.

Niestety, kiedy do drogi powrotnej oddział nasz począł się zbierać, 
towarzysze ziarnem pogaństwa za lat młodości nakarmieni, wbrew rozsądkowi, 
odpór dając prośbom moim, miast wracać czym prędzej do miasta i uwiadomić włodarzy 
o niebezpieczeństwie odkrytym, drzewo wiekowe za bałwana obierając, cześć mu oddać postanowili. 
Sam Bóg miłosierny raczy wiedzieć, czy przez ich postępek nie przybliżyliśmy się 
aby do ucieczki wspomnianych łupieżców.

#KronikaWigonazHamburga #DrużynaGyldaHirtir #marsz #rekonstukcja