Fragment "Dziejów Einara Pawia i jego drużyny, która Jeleniami Złotymi zwać się zwykła" pióra Wigona z Hamburga.
A.D.956
Zimową porą, kiedy zbliżało się Święto Narodzenia Pana Naszego Jezusa Chrystusa, jak zwykle zebrali się wojowie Einara, 
aby w dzień pański, zamiast czcić Boga Najwyższego, treningu zbrojnego zażywać. Długo opierałem się woli Pana, 
aby pokazać swą wiarę dla jego zagubionych owieczek, tak z powodu strachu o swe życie, 
jak i bacząc na to, że nie byli to ludzie jeszcze gotowi, aby poznać Boże miłosierdzie. 

W dzień świętej Łucji zauważyłem jednak, że jeden z wojów Einara, zwany przez brać pogańską "Dunów Łamaczem", 
a przez innych jeszcze "Krwawą Stopą", nie zamazał na tarczy znaku naszego Pana, 
który dane mi było w murach klasztornych swego czasu oglądać, a którym wymalował osobiście, zanim mu tarczę tę odsprzedałem.
Zyskawszy nadzieję, że jego dusza otwarta jest na nauki, pełen nadziei w sercu i modlitwy w duchu wyciągnąłem krzyż drewniany 
i podszedłem do Eryka głosząc mu dobrą nowinę. Ten zaś, okazawszy się wilkiem w owczej skórze, znienacka wypchnął mnie z ławki, 
na której spoczywał i opętany przez złego ducha zawiesił mnie na jej krawędzi, krzycząc radośnie: 
"Wiarę swych ojców odrzucę nie za sprawą twych kazań Wigonie, a raczej gdy ujrzę, że wasz Bóg mocniejszy od naszych". 
Kiedym myślał, że przyjdzie mi wypluć wnętrzności, Bóg zlitował się nad swym biednym sługą i nakazał Erykowi w swej łaskawości zdjąć mnie na ziemię.
Taki to był początek uprawy roli, którą Bóg w Trójcy Jedyny powierzył mnie niegodnemu, 
abym ten ugór porosły pogaństwa chwastami wyplewił i na jego miejscu posadził ziarna dobry owoc dające.
