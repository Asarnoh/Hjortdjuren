Fragment "Dziejów Einara Pawia i jego drużyny, która Jeleniami Złotymi zwać się zwykła" pióra Wigona z Hamburga. 

W dzień Zmartwychwstania Pańskiego, kiedym przebywał w Szlezwiku umacniając swe ciało i duszę cudownymi sakramentami, 
w drużynie Gylda Hirtir nastało poruszenie. Oto bowiem zbliżała się nieuchronnie pora roku, 
w której to bandy pogańskie wyruszały na coroczne rejzy, szukając zaspokojenia grzechu chciwości w grabieży tak obcych, jak i tubylczych ludów.  

Einar zwany „Pawiem”, nie stanowiąc w tym gronie wyjątku, również pochłonięty żądzą bogactwa wydał 
swym drużynnikom zalecenia, zwracając się do nich tymi słowami: 

„Moi towarzysze, słońce na nieboskłonie raczy nas coraz dłużej swą obecnością, ogrzewając tak lica nasze, 
jak i topiąc wszelakie przeszkody, które stawały przez mroźne miesiące na naszej drodze ku fortunie. 
Szykujcie tedy swe tarcze. Ostrzcie włócznie i topory, albowiem nigdy nie wiadomo, kiedy skryte przez tchórzy srebro zaświeci nam w oczy. Miejcie także baczenie, że gotowość do walki odpędzić może wilczy wzrok naszych sąsiadów”.  

Słowa te niczym płomyk muskający suche drwa rozpaliły zastygłe w czasie zimy serca tak tarczowników, 
jak i mężów nie parających się marsową profesją. Przystąpili oni tedy do odmalowywania swych złotych symboli, 
które przez najbliższe miesiące miały im towarzyszyć w wyprawach, stanowiąc dla jednych oznakę braterstwa i wierności, 
a dla drugich symbol grozy i rychłego upadku.

#KronikaWigonazHamburga #DrużynaGyldaHirtir #wczesneśredniowiecze #rekonstukcja

