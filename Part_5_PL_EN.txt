Fragment "Dziejów Einara Pawia i jego drużyny, która Jeleniami Złotymi zwać się zwykła" pióra Wigona z Hamburga. 

W niedługo po moim powrocie ze Szlezwiku nawiedziły okolicę siarczyste mrozy, a pola uprawne, 
łąki i wszystko stworzenie przykryła gruba warstwa śniegu. 
Choć w domostwach całymi dniami palił się ogień dający znać o wciąż trwającym życiu, 
to nieczęsto można było zobaczyć więcej niż dwie osoby przechodzące pomiędzy domami.  

W takich okolicznościach przyszła do osady wieść, że jeden z zamożniejszych kupców poszukuje pomocników, 
którzy przetrząsnęliby okolicę w poszukiwaniu jego siostrzeńców, 
co lepiąc w lesie śnieżne bałwany nie powrócili do domu wuja.  

Jarl Einar, łasym będąc na pieniądze, zobaczywszy że wespół z gońcem przywieziono mający stanowić 
zachętę srebrny podarek, postanowił wspomóc sprawę – nie swym wysiłkiem jednak, 
a zdrowiem i krzepą kompanów. Jednakowoż nie znalazłwszy więcej chętnych nad jednego Yngvara, 
bliskim był odesłania daru z odmową wsparcia. Nie mogąc pozwolić, aby niewinne dzieci pozostały 
bez potrzebnej im pomocy, podążyłem za głosem mego sumienia i niepomny na niebezpieczeństwa 
wyruszyłem jako pomocnik wspomnianego Yngvara. 

Spotkawszy się ze zmartwionym wujem, otrzymaliśmy do przepatrzenia jedną z części lasu, 
który był już od zeszłej nocy przeszukiwany przez wielu połączonych zbożnym celem ludzi. 
Bóg jedynie raczy wiedzieć jak wiele pagórków, zmarzniętych sadzawek i wartkich strumyków pokonaliśmy. 
Pomimo sprzyjającego nam słońca oraz szczerych intencji, nie powodowani chęcią zarobku, 
a dobrocią serc naszych, nie udało nam się odnaleźć zaginionego potomstwa.  

Pozostawszy dni kilka jako pomocnicy ogarniętego rozpaczą kupca, wydaliśmy ciała nasze na zmęczenie, 
które zaowocowało tak zyskiem doczesnym, jak i nadzieją na nagrodę w życiu przyszłym. 
Z poszukiwań powróciliśmy zaś na dziesięć dni przed początkiem Wielkiego Postu.  

Aby nie pozostawiać wspomnień bez dopełnienia muszę dodać, że w przededniu okresu pokuty 
dane mi było usłyszeć plotkę, jakoby poszukiwane dzieci nie zaginęły w lesie, 
a porwane zostały przez pewnych niegodziwców dla okupu, który to został im wypłacony nie w srebrze, 
a w niewolniczych okowach i piętnach na skórze wypalonych.

#KronikaWigonazHamburga #DrużynaGyldaHirtir #marsz #rekonstrukcja